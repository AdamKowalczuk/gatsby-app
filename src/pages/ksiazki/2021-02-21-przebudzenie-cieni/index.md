---
path: "/przebudzenie-cieni"
date: "2021-02-21"
title: "Przebudzenie cieni"
author: "Adam Kowalczuk"
image: 'ksiazka.jpg'
---
Nowa oficjalna powieść w uniwersum legendarnej gry online World of Warcraft firmy Blizzard Entertainment, prequel dodatku **Shadowlands**.

„Horda jest niczym!”. Wypowiadając te haniebne słowa, **Sylwana Bieżywiatr** zdradziła i porzuciła Hordę, której przysięgała służyć. **Mroczna Pani** i jej poplecznicy działają teraz w cieniu, a Horda, Przymierze i Alleria – rodzona siostra Sylwany – robią wszystko, by odkryć jej następny ruch. Zmagając się z przytłaczającym ciężarem władzy, król Anduin nakazuje elfce Pustki i Wysokiemu **Egzarsze Turalyonowi** odkryć miejsce pobytu Sylwany.

Horda stoi teraz na rozdrożu. Jej frakcje znoszą urząd Wodza i powołują Radę. **Thrall**, **Lor’themar Theron**, **Bain Krwawe Kopyto**, **Pierwsza Arkanistka Thalyssra** i wielu innych znamienitych przedstawicieli swych ludów podejmuje się tego trudnego zadania. Zagrożeń jest jednak wiele, a przepaści wzajemnej nieufności wciąż nie udaje się zasypać.

Kiedy posiedzenie Rady zostaje przerwane nieudaną próbą zamachu na **Talanji** – królową Zandalarów i kluczową sojuszniczkę – Thrall i pozostali przywódcy Hordy muszą podjąć stosowne kroki. Wybierają młodego szamana Zekhana, wciąż pogrążonego w żałobie po **Varoku Zaurzykle**, i polecają mu pomóc Talanji w odkryciu źródła grożącego jej niebezpieczeństwa.

Tymczasem Mroczna Pani powierza **Nathanosowi Heroldowi Plagi** i **Sirze Księżycowej Warcie** karkołomne zadanie: zabicie bóstwa trolli, samego loa śmierci – **Bansamdiego**.

Wyprawa **Zekhana** i **Talanji**, by ocalić Bansamdiego, to punkt zwrotny dla Hordy stawiającej czoła nadchodzącemu mrokowi. Jeśli zawiodą swych sojuszników i przebiegłego boga, czeka ich niechybna zguba. Jeśli zaś im się uda, odkryją ponownie to, co stanowi o prawdziwej sile Hordy.
