---
path: "/pandareni"
date: "2021-02-22"
title: "Pandareni"
author: "Adam Kowalczuk"
image: 'pandaren.png'
---
Skryci w oparach mitów i legend, rzadko widywani, a jeszcze rzadziej zrozumiani pandareni przez długi czas pozostawali tajemnicą dla pozostałych ras Azeroth. Wspaniała historia narodu pandarenów datowana jest na tysiące lat, na długo przed imperiami ludzi, a nawet przed rozbiciem świata.

Mieszkańcy cudownej i żyznej wyspy niegdyś byli zniewoleni pod żelazną pięścią straszliwej rasy starożytnych wojowników znanych jako mogu. Dzięki uporowi, dyplomacji oraz unikalnemu stylowi walki wręcz pandareni wywołali zakończoną sukcesem rewolucję, która zdetronizowała mogu i stała się zaczątkiem pandareńskiego imperium, które kwitło przez tysiące lat. W mrocznych dniach poprzedzających rozbicie świata, kiedy demony zalały Azeroth i zagroziły jego istnieniu, ostatni Cesarz pandarenów odkrył sposób ochronienia swojego kraju przed zniszczeniem. Dzięki umowie z samym przeznaczeniem otulił krainę nieprzekraczalną barierą mgieł, która przetrwała przez dziesięć tysięcy lat, lecz na skutek tej wymiany Pandaria została nawiedzona...

Żądza wędrówki
Nieliczni pandareni chcieli zobaczyć, co kryje się za mgłą. Całe pokolenia temu odkrywcy zaczęli się gromadzić na grzbiecie wielkiego żółwia, Shen-zina Su. Wielki żółw pływał po oceanach Azeroth, będąc prawdopodobnie jedynym kontaktem pandarenów z zewnętrznym światem. Wreszcie odkrywcy również utracili kontakt z ojczyzną. Gracze, którzy zdecydują się grać jako pandareni, rozpoczną swą podróż na grzbiecie Shen-zina Su. Gdy wielki żółw jest zagrożony, a cała wędrująca ojczyzna stoi na krawędzi zagłady, gracze muszą przyspieszyć swój trening i rzucić się w wir akcji.

W trakcie tych zadań gracze po raz pierwszy natkną się na Przymierze i Hordę. Zanim skończą swe dzieło, będą musieli dokonać najważniejszego wyboru w swoim życiu: którą z dwóch frakcji wesprą podczas swej podróży przez zniszczony Kataklizmem świat, który znów stoi na krawędzi wojny?

